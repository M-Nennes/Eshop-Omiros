Μαϊμού ονομάζεται κάθε κερκοπιθηκιδές (μαϊμούδες Παλαιού Κόσμου) ή πλατύρρινο (μαϊμούδες Νέου Κόσμου) πρωτεύον. Όλα τα πρωτεύοντα που δεν είναι προσιμιίδες ή πίθηκοι, είναι μαϊμούδες. Σήμερα υπάρχουν 264 γνωστά σωζόμενα είδη μαϊμούδων και αντιπροσωπεύουν δύο από τις τρεις ομάδες των σιμιίδων πρωτευόντων (η τρίτη ομάδα αποτελείται από τα 22 είδη πιθήκων). Οι μαϊμούδες γενικά θεωρούνται νοήμονα ζώα. Σε αντίθεση με τους πιθήκους, οι μαϊμούδες έχουν ουρές.

Οι μαϊμούδες Νέου Κόσμου ταξινομούνται μέσα στην υποτάξη Πλατύρρινοι, ενώ οι μαϊμούδες Παλαιού Κόσμου (υπεροικογένεια Κερκοπιθηκοειδή) αποτελούν μέρος της υπόταξης Κατάρρινοι, η οποία περιλαμβάνει επίσης τους πιθήκους. Για αυτόν τον λόγο, σύμφωνα με την επιστημονική ορολογία, οι μαϊμούδες είναι παραφυλετική ομάδα (δηλαδή δεν αποτελούν μία συνεκτική ομάδα) και τα Κερκοπιθηκοειδή συγγενεύουν περισσότερο με τους πιθήκους απ' ότι με τους Πλατύρρινους.
